452 ALLOCUTION DE PIE IX.

avitae suae fidei sensus amplissimis laudibus omnino dignos profiteri et in me-
dium proferre non intermittat.

Jam vero cum divinum promissum habeamus, Christum Dominum usque
ad consummationem saeculi cum Ecclesia sua futurum, et inferi portas con-
tra eam nunquam esse praevalituras, certi sumus divinis suis promissis non
defuturum Deum, qui faciens mirabilia ostendet aliquando tantam tempesta-
tem non ad Ecclesiae navem demergendam, sed ad eam altius attollendam
fuisse excitatam.

Interim non desistamus, venerabiles Fratres, potentissimum Immaculatae‚
sanctissimaeque Dei Genitricis Virginis Mariae patrocinium enixe et assidue
implorare, ac ferventissimis precibus dies noctesque ipsum clementissimum
Deum, cujus natura bouitas, cujus voluntas potentia, cujus opus misericor-
dia est, orare et obtestari, ut velit cito abbreviare dies tentationis, et chri-
stianae civilique reipubIIcae tam vehementer afflictae auxiliariam suam por-
rigere dexteram‚ utque divinae suae gratiae et misericordiae divitias super
omnes propitius effundens, omnes Ecclesiae, et hujus Sanctae Sedis hostes
convertat, et ad justitiae semitas reducat, atque omnipotenti sua virtute ef-
ficiat, ut, omnibus depulsis erroribus, omnibusque de medio sublatis impie-
tatibus, sanctissima sua religio, qua temporalis quoque populorum felicitas
et tranquillitas vel maxime continetur, ubique terrarum magis iu dies vigeat,
floreat ac dominetur.

